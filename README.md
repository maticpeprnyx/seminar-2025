# Seminář Algoritmizace a programování 2025-26
#### Vedoucí semináře: Josefína Paloudová (email: [josefina.paloudova@lauder.cz](mailto:josefina.paloudova@lauder.cz))

### Aktuality
17/09/2025 **V KSP a ve FIKS, tedy obou pražských seminářích, byly spuštěny první vlny úloh. Datum odevzdání pro oba semináře je 19.10.2025**

### Anotace
V tomto semináři se seznámíme se základními koncepty teoretické informatiky v podobě, v jaké se studuje na VŠ. Výchozím textem při průchodu seminářem budou tzv. korespondenční semináře informatiky poskytované dvěma prominentními fakultami, které informatiku jako bakalářský studijní obor nabízí: **Matematicko-fyzikální fakulta Univerzity Karlovy** a **Fakulta informatiky Masarykovy univerzity**. EDIT: Na setkání 11/09/2025 jsem byla upozorněna, že tyto semináře nejsou jediné dva existující semináře tohoto typu u nás. Doplňuji tedy, že je možné v rámci předmětu plnit i semináře pod záštitou **Fakulty informačních technologií Českého vysokého učení technického** a **Katedry informatiky Přírodovědecké fakulty Univerzity Jana Palackého**. Více info níže.

Moje role jakožto vedoucí semináře bude převážně **mentorská**: budu vám k dispozici s radou v případě nejasností a postrčením v případě poklesu motivace. Naše pravidelná setkání budou probíhat ve znamení samostatné práce a individuálních konzultaci šitých na míru vašich potřeb.  V případě, že se bude zdát, že by celá skupina nebo její část profitovala ze společné lekce na určité téma, po domluvě s vámi ji zařadím.

#### Něco o korespondenčních seminářích
Jedná se vlastně o každoroční seriál úloh z informatiky zveřejňovaných po dobu školního roku, doplněných o vzdělávací texty. Autory všech materiálů jsou převážně současní a bývalí studenti daných fakult a katedry. Zatřešující témata seminářů se mění napříč ročníky, ale základ zůstává pevně ukotvený v klíčových konceptech algoritmizace a teoretické informatiky. Všechny semináře obsahují úlohy, které jsou individuálně vyhodnocovány skutečnými lidmi a bodovány. Pro účast v hodnocení je potřeba vypracování úloh odevzdat v předem daném termínu.

Následuje heslovité porovnání obou seminářů. Podrobnější informace najdete na odpovídajících webových stránkách.
|  | Korespondenční seminář z programování (dále KSP) | Korespondenční seminář z informatiky (dále KSI) | Fiťácký informatický korespondenční seminář (dále FIKS) | Olomoucký informatický korespondenční seminář (dále Olinx)
|--------|-----|------|----------|----------|
| Mateřská fakulta/katedra | Matematicko-fyzikální fakulta Univerzity Karlovy AKA _**matfyz**_ | Fakulta informatiky Masarykovy univerzity AKA _**FI MUNI**_ | Fakulta informačních technologií Českého vysokého učení technického AKA _**FIT ČVUT**_ | Katedra informatiky Přírodovědecké fakulty Univerzity Jana Palackého AKA _**KI UPOL**_
| Formát | stabilní informační báze na webu + možnost procvičovat úlohy z předešlých let + v každém ročníku je postupně zvěřejněno několik vln úloh s individuálním hodnocením | každý ročník má vlastní graf, jehož jednotlivé uzly tvoří články na různá programátorská témata provázané s automaticky vyhodnocovanými úlohami, jejichž vyřešení odemkne další uzel; graf je rozdělen na části a na konci každé části jsou složitější úlohy s individuálním hodnocením | _na doplnění se pracuje_ | _na doplnění se pracuje_ |
| Náročnost úloh | dvě úrovně náročnosti úloh v každé vlně | na začátku jsou jednodušší úlohy, jejich náročnost roste postupně | _na doplnění se pracuje_ | _na doplnění se pracuje_






## 1. setkání 11/09/2025
### Možnosti práce
- práce v semináři bude s ohledem na nepříliš vysoký počet účastníků probíhat na **třech úrovních**, z nichž každá dostane jiné množství pozornosti z mojí strany
- vzhledem k tomu, že v naší skupině je poměrně rozmanitá škála různých úrovní zkušenosti, **nechávám na vás, abyste vyhodnotili, který přístup bude pro vás nejvhodnější** – svoje rozhodnutí navíc můžete kdykoli v průběhu školního roku změnit a flexibilně se připojit k jiné úrovni
1. **Pokud si nejste jisti úplnými základy programování**: V první fázi semináře spolu projdeme základy programování v Pythonu. Oporou nám k tomu bude zatím základní kurz programování v Pythonu na stránkách [https://ksp.mff.cuni.cz/](https://ksp.mff.cuni.cz/kurz/#task/placeholder-kurz-programovani). Během prvního setkání si nachystáme prostředí pro další práci.
2. **Pokud základy umíte, ale chcete rozšířit svoji znalost běžných algoritmů a pocvičit se**: Vzhledem k tomu, že ani jeden z korespondenčních seminářů, které mají tvořit páteř tohoto semináře, ještě nejsou v tomto ročníku rozjeté, doporučuju vaší pozornosti kurz Teoretická informatika prakticky na [stránkách KSP](https://ksp.mff.cuni.cz/kurz/#).
3. **Pokud základy umíte a chcete pracovat na vlastním projektu**: Na dnešním setkání prosím pracujte na sestavení detailního plánu práce na zbytek školního roku.

